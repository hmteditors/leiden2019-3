<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Iliad</title>
        <editor>Iris van Kuijk</editor>
        <editor>Wieke Snoeij</editor>
      </titleStmt>
      <publicationStmt>
        <p>Unpublished edition of the Escorial manuscript Upsilon 1.1 for the Homer Multitext project</p>
      </publicationStmt>
      <sourceDesc>
        <p>Edited directly from photography of the manuscript</p>
      </sourceDesc>
    </fileDesc>
  </teiHeader>
  <text>
    <body>
      <div n="10">
        <l n="532">Νέστωρ δὲ πρῶτος κτύπον ἄϊε φώνησέν τε·</l>
        <l n="533">ὦ φίλοι Ἀργείων ἡγήτορες ἠδὲ μέδοντες</l>
        <l n="534">ψεύσομαι ἢ ἕτυμον ἐρέω· κέλεται δέ με θυμός.</l>
        <l n="535">ἵππων μ᾽ ὠκυπόδων ἀμφικτύπος ὄυατα βάλλει·</l>
        <l n="536">αἲ γὰρ δὴ Ὀδυσεύς τε καὶ ὁ κρατερὸς Διομήδης</l>
        <l n="537">ὧδ᾽ ἄφαρ ἐκ Τρώων ἐλασαίατο μώνυχας ἵππους·</l>
        <l n="538">ἀλλ᾽ αἰνῶς δείδοικα κατὰ φρένα μή τι πάθωσιν</l>
        <l n="539">Ἀργείων οἱ ἄριστοι ὑπὸ Τρώων ὀρυμαγδοῦ·</l>
        <l n="540">οὔ πω πᾶν εἴρητο ἔπος, ὅτ᾽ ἂρ᾽ ἤλυθον αὐτοί·</l>
        <l n="541">καί ῥ᾽ οἱ μὲν\ κατέβησαν ἐπὶ χθόνα· τοὶ δὲ χαρέντες,</l>
        <l n="542">δεξιῇ ἠσπάζοντο. ἔπεσσί τε μειλιχίοισι·</l>
        <l n="543">πρῶτος δ᾽ ἐξερέεινε Γερήνιος ἱππότα Νέστωρ·</l>
        <l n="544">εἴπ᾽ ἄγε μ᾽ ὦ πολύαιν᾽ Ὀδυσσεῦ μέγα κῦδος Ἀχαιῶν.</l>
        <l n="545">ὅπως τοῦσδ᾽ ἵππους λάβετον καταδύντες ὅμιλον</l>
        <l n="546">Τρώων· ἢ τίς σφωε πόρεν θεὸς ἀντιβολήσας·</l>
        <l n="547">αἰνῶς ἀκτίνεσσιν ἐοικότες ἠελίοιο·</l>
        <l n="548">αἰεὶ μὲν Τρώεσσ᾽ ἐπιμίσγομαι·οὐδέ τι φημὶ</l>
        <l n="549">μιμνάζειν παρὰ νηυσὶ· γέρων περ ἐὼν πολεμιστής·</l>
        <l n="550">ἀλλ᾽ ὄυ πω τοίους ἵππους ἴδον. οὐδὲ νόησα·</l>
        <l n="551">ἀλλά τιν᾽ ὔμμ᾽ οἴω δόμεναι θεὸν ἀντιάσαντα:</l>
        <l n="552">ἀμφοτέρω γὰρ σφῶϊ φιλεῖ νεφεληγερέτα Ζεὺς</l>
        <l n="553">κούρη τ᾽ αἰγιόχοιο Διὸς γλαυκῶπις Ἀθήνη·</l>
        <l n="554">τὸν δ᾽ ἀπαμειβόμενος προσέφη πολυμητις Ὀδυσσέυς·</l>
        <l n="555">ὦ Νέστορ Νηληϊάδη μέγα κῦδος Ἀχαιῶν.</l>
        <l n="556">ῥεῖα θεός γε θέλων καὶ ἀμείνονας ἠέ περ οἵδε</l>
        <l n="557">ἵππους δωρήσαιτ᾽. ἐπεὶ ῆ πολὺ φέρτεροί εἰσιν·</l>
        <l n="558">ἵπποι δ᾽ οἷδε γεραιὲ, νεήλυδες οὓς ἐρεείνεις·</l>
        <l n="559">Θρηΐκιοι· τὸν δέ σφιν ἄνακτ᾽ ἀγαθὸς Διομήδης</l>
        <l n="560">ἔκτανε· πὰρ δ᾽ ἑτάρους δυοκαίδεκα πάντας ἀρίστους·</l>
        <l n="561">τὸν τρισκαιδέκατον σκοπὸν εἵλομεν ἐγγύθι νηῶν·</l>
        <l n="562">τόν ῥα διοπτῆρα στρατοῦ ἔμμεναι ἡμετέροιο</l>
        <l n="563">Ἕκτωρ τὲ προέηκε. καὶ ἄλλοι Τρῶες ἀγαυοί·</l>
        <l n="564">ὣς εἰπὼν τάφροιο διήλασε μώνυχας ἵππους</l>
        <l n="565">καγχαλόων· ἅμα δ᾽ ἄλλοι ἴσαν χαίροντες Ἀχαιοί·</l>
        <l n="566">οἳ δ᾽ ὅτε Τυδείδεω κλισίην εὔτυκτον ἵκοντο,</l>
        <l n="567">ἵππους μὲν κατέδησαν ἐϋτμήτοισιν ἱμᾶσι.</l>
        <l n="568">φάτνῃ ἐφ᾽ ἱππείῃ· ὅθι περ Διομήδεος ἵπποι</l>
        <l n="569">ἕστασαν ὠκύποδες. μελιηδέα πυρὸν ἔδοντες·</l>
        <l n="570">νηῒ δ᾽ ἐνὶ πρύμνῃ ἔναρα βροτόεντα Δόλωνος</l>
        <l n="571">θῆκ᾽ Ὀδυσσεὺς, ὄφρ᾽ ἱρὸν ἑτοιμασσαίατ᾽ Ἀθήνῃ·</l>
        <l n="572">αὐτοὶ δ᾽ ἱδρῶ πολλὸν ἀπενίζοντο. θαλάσσῃ</l>
        <l n="573">ἐσβάντες. κνήμας τε· ἰδὲ λόφον. ἀμφί τε μηρούς·</l>
        <l n="574">αὐτὰρ ἐπεί σφιν κῦμα θαλάσσης· ἱδρῶ πολλὸν</l>
        <l n="575">νίψεν ἀπὸ χρωτὸς. καὶ ἀνέψυχθεν φίλον ἦτορ.</l>
        <l n="576">ἔς ῥ᾽ ἀσαμίνθους βάντες ἐϋξέστας λούσαντο·</l>
        <l n="577">τὼ δὲ\ λοεσσαμένω καὶ ἀλειψαμένω λίπ᾽ ἐλαίῳ,</l>
        <l n="578">δείπνῳ ἐφιζανέτην· ἀπὸ δὲ κρητῆρος Αθήνῃ</l>
        <l n="579">πλείου ἀφυσσάμενοι. λεῖβον μελιηδέα οἶνον.</l>
      </div>
    </body>
  </text>
</TEI>
